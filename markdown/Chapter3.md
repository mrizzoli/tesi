# Il Waqf

## Teorie sull'origine del *Waqf*

Nel Corano non si trovano indicazioni riguardanti questo tipo di istituzione, anche se spesso si fa riferimento, in termini peraltro ambigui, alla tradizione della *sadaqa* come *waqf* praticato dal Profeta e dai suoi seguaci. La canonizzazione di questa pratica è quindi, a tutti gli effetti, il risultato di un processo di creazione giuridica a partire da una tradizione che viene incorporata nel *fiqh* tramite la *igma* e il *qiyas*.

Il termine stesso è diventato di uso comune solo nel III° secolo H., alla fine del periodo di formazione delle principali scuole giuridiche, a dimostrazione ulteriore dell'incorporazione tardiva e "sofferta" di questo tipo di negozio, formalmente in contraddizione con numerosi precetti coranici. Nei primi due secoli della giurisprudenza islamica erano utilizzati differenti termini in maniera quasi intercambiabile tra loro, le locuzioni più diffuse erano combinazioni di *sadaqa*, *hubs*, *muharrama*, *habis* e *mawqufa*. Il tratto comune era la necessità di esprimere sia il concetto di vincolo che quello di carità, di scopo benefico; la varietà terminologica riflette invece, il carattere regionale dello sviluppo della giurisprudenza e la probabile sovrapposizione a pratiche in uso prima della conquista araba.

Sono state enunciate numerose teorie riguardo la possibile origine forestiera del *waqf*, non è possibile tuttavia ascrivere ad una singola tradizione straniera l'inclusione di questa pratica nel *fiqh*. Quello che risulta più plausibile, vista anche la lunga durata del processo di inclusione nella dottrina giuridica, è il graduale assorbimento di diverse tradizioni indigene, tutte diverse tra loro ma al contempo tutte aventi come oggetto la creazione di fondi fiduciari allo scopo di finanziare opere pie e di utilità sociale. Queste usanze vennero incorporate dapprima dalla scuola giuridica del luogo e successivamente elaborate in una scienza comune accettata come prassi. Il risultato finale non fu semplicemente una somma delle parti, ma una vera e propria appropriazione da parte della giurisprudenza islamica di elementi alloctoni rielaborati fino a creare una nuova e differente tipologia di fondazione pia.

### L'origine esterna e la teoria del sincretismo

La prima teoria sulle origini del *waqf* è quella che lo fa risalire al concetto romano di *res sacrae* e a quello bizantino di *piae causae*; le similitudini sembrano a prima vista molto forti: il connotato religioso di vincolare un bene alla divinità e alla gloria di Dio, il fatto che questi beni fossero quindi inalienabili e non soggetti alle leggi terrene e l'amministrazione di questi concessa ad un soggetto terzo. Sono tutti elementi che ritroviamo anche nelle fondazioni pie del mondo islamico. Le somiglianze però si fermano qui, e vi sono invece numerosi punti di contrasto che non permettono di accettare queste pratiche come originarie in particolare, si può notare come la natura dei beni vincolati sia diversa. Nell'istituto romano questi sono esclusivamente i luoghi sacri mentre nel diritto musulmano sono comprese anche le proprietà destinate alla generazione di rendite; anche l'atto di creazione è differente in quanto una *res sacrae* viene istituita dall'alto, ovvero dal senato romano, mentre il *waqf* ha innanzitutto una natura di tipo privato sia nella sua fondazione che nella amministrazione; questa è anche una importante discrepanza rispetto alla *piae causae* bizantina, oggetto di un fenomeno di accentramento durante il regno di Costantino, tanto che le donazioni durante il periodo bizantino si possono considerare essere delle devoluzioni alla Chiesa stessa piuttosto che alla creazione diretta di una fondazione.

Un'altra tradizione che viene comparata al *waqf* è il *heqdesh* ebraico, che indica dei beni messi a disposizione per opere di carità; gli scopi previsti per questi negozi sono molto simili, come lo è anche l'amministrazione affidata ad un terzo soggetto in qualità di fiduciario e la supervisione di questi da parte di un giudice. Anche il *heqdesh* estranea la proprietà dal donatore e rende il bene donato non più soggetto a forme di transazione se non quelle legate alla creazione di un profitto. Le somiglianze sono però giustificate dallo sviluppo quanto meno parallelo di queste pratiche, anche il fatto che si ritrovano riferimenti espliciti ai termini arabi *waqf* e *hubs* negli atti relativi al *heqdesh* non supporta certo la teoria che fa derivare la tradizione araba da quella ebraica[^65].

Il paragone sicuramente più vicino, e che secondo alcuni offre anche la spiegazione effettiva sull'origine del *waqf*, è quello che fa riferimento a pratiche persiane del periodo Sassanide, infatti secondo A. Perikhanian:

>"There can be no doubt of the Iranian origin of the Muslim *waqf*. [...] The conditions and the forms of the foundation are the same, including the irrevocability of the act of the institution. Similar too is the way of administerin *waqf* properties through trustees (*nazir*, *mutawalli*) nominated (at least in the case of the first trustee) by the founder (*wakif*) himself"

Anche la scissione della proprietà in diritto di utilizzo e nuda proprietà è presente sia nella tradizione araba che in quella sassanide, ad ulteriore supporto di questa tesi; questa viene però criticata da P.C. Hennigan con la motivazione che sostenere una derivazione unica dalla pratica in uso in Iran non permetterebbe di spiegare le numerose similitudini ritrovate in ambito romano, bizantino ed ebraico. Secondo lui infatti:

>"[...]the *waqf* is infused with elements of foreign practices. [...] The creation of the signifier *waqf* was a unique islamic solution to what may have been the predominant problem facing jurists in the third Islamic century- the creation of a coherent Islamic law within the context of an increasingly heterogeneous Muslim population whose cultural (and legal) practices had origins outside an Arab-Islamic context. If "foreign" practices seeped into the substantive law of *waqf*, they likely did so unconsciously, as an unintended byproduct of the treatise authors' attempts to bring order in this area of law."[^66]


### *Sadaqa* e *mawqufa*

Questo processo di appropriazione di fenomeni almeno parzialmente estranei alla cultura araba si esplica nella pratica dialogica, operata nella canonizzazione del diritto islamico, tra le fonti direttamente ascrivibili al Profeta, come il Corano e gli *hatidh*, e le prassi tradizionali sia arabe preislamiche che facenti parte del bagaglio cuturale delle popolazioni sottomesse. Di pari passo con le conversioni religiose e l'inclusione nell'*umma* delle comunità conquistate, anche il distinguo tra pratiche puramente arabe autoctone e straniere divenne sempre più labile, così da includere anche tradizioni formalmente alloctone in quell'insieme di usanze che i giuristi del III° secolo H. si trovarono ad affrontare per creare un *corpus* unico di precetti. La possibilità di integrare le indicazioni presenti nel Corano tramite la tecnica di legittimizzazione a posteriori, ovvero di far risalire ai compagni del Profeta se non a *Muhammad* stesso determinate pratiche, permise di accettare nella *sari'a* una serie di istituzioni riguardanti la creazione di fondi fiduciari a scopo benefico o religioso non menzionate nella rivelazione del Profeta; rimaneva però il problema di uniformare il tutto secondo una normativa giuridica di matrice islamica.

Una delle prime questioni affrontate dai *fuqaha* fu la necessità di definire il *waqf* in maniera inequivocabile e distinguerlo da altre forme di passaggio di proprietà già presenti nel Corano come la *sadaqa* e la *zakat*; in particolare nei primi trattati di giurisprudenza sulle fondazioni pie venne fatta ampia analisi del tipo di formulazione e dei termini utilizzati per determinare se un atto di carità fosse o meno identificabile come *waqf*. La necessità era quella di poter esprimere chiaramente che il tipo di vincolo creato fosse da un lato di "blocco" della proprietà per quanto riguarda future transazioni economiche e dall'altro che questo era realizzato allo scopo di finanziare opere di carità. Veniva così definendosi l'atto di dividere un bene in *rakabe* e *tasarruf* così da poter rendere inalienabile la prima e mettere a disposizione di un fiduciario il secondo. Importante differenza dall'atto di carità descritto come *sadaqa* era il vincolo perpetuo creato, quest'ultima infatti consisteva o in un dono a tutti gli effetti, quindi un passaggio di proprietà da un soggetto ad un altro, o in un diritto di godimento dei frutti generati da un bene ma di carattere temporaneo, solitamente coincidente con la morte del proprietario[^25].

Da sottolineare il fatto che veniva considerato insufficiente, come vincolo a scopo caritatevole, l'utilizzo del termine *waqf*; solo in seguito alla canonizzazione del III° secolo H. esso divenne di uso comune nell'accezione di "fondazione pia"; in precedenza era utilizzato genericamente con il suo proprio significato di "vincolo"[^67]. Per esplicitare inequivocabilmente l'atto di assoggettare una proprietà allo scopo di sovvenzionare delle opere di bene era considerato necessario l'utilizzo sia del termine *sadaqa* che di *mawquf*, o suoi sinonimi come *hubs*, *habis*, *mahbusa* o *muharrama*.



## Definizione e caratteristiche principali

Il diritto islamico definisce il *waqf* come un bene che viene vincolato dal suo proprietario allo scopo di sovvenzionare una particolare categoria di individui o di soddisfare uno scopo esplicitato dal detentore dei beni al momento della creazione del vincolo stesso. Caratteristica principe di questo negozio è la perpetuità e l'inalienabilità, il bene non può quindi essere nè ceduto nè interrotto o revocato[^9]. Secondo Francesco Castro[^68] possiamo distinguere due tipologie principali, a cui se ne aggiunge una terza di minore valenza, ognuna con sue peculiarità dipendenti dalla funzione:

i. *Waqf hayri* o *Waqf khayri*. Questo è il tipo di istituto il cui scopo è puramente pio, le rendite dei beni vincolati vengono interamente devolute in opere di bene o di pubblica utilità senza nessun tipo di beneficiario che non sia la comunità stessa. Ha caratteristica intrinseca di perpetuità e il fondatore non può in nessun modo rientrare in possesso delle proprietà. Particolare sottotipologia è il *waqf haremeyin* destinato al sostentamento dei luoghi sacri dell'Islam, in particolare i monumenti nelle città di Mecca e Medina.

ii. *Waqf ahli* o famigliare. Lo scopo di questo negozio viene scorporato in beneficiari intermedi e beneficiari ultimi, lo scopo benefico di questa fondazione è posticipato all'estinzione della categoria dei beneficiari intermedi. Questi sono solitamente persone fisiche membri della famiglia o aventi legami con il fondatore che fruiranno delle rendite della fondazione fino a che saranno in vita. Come già detto in precedenza questa tipologia fu ampiamente criticata in quanto permetteva di eludere le pratiche successorie enunciate nel Corano.

iii. *Waqf ahli* secondo *Abu Yusuf*. Il discepolo di *Abu Hanifa* elaborò la teoria secondo la quale potesse essere accettabile la creazione di una fondazione pia il cui primo beneficiario fosse il fondatore stesso. Risulta come negli altri casi nella non disponibilità della *raqabah* [^11] ma si ha comunque diritto al godimento della rendita. Nonostante non fosse accettata nè dagli esponenti della scuola hanafita nè dalle altre scuole questa pratica si diffuse in tutto il mondo islamico.

### Il trasferimento di proprietà

L'unico punto su cui tutte le scuole giuridiche concordano è che, al momento della sua istituzione, un *waqf* scinde una proprietà in due entità astratte, definibili come nuda proprietà (*rakaba* o *raqabe*) e usufrutto (o diritto di godimento, *tasarruf*). Sia la scuola *hanafita* che quella *malikita* ritengono che il fondatore mantenga il possesso dei beni donati, rinunciando unicamente alle rendite generate da questi. Secondo *Abu Hanifa* il *waqif* ha facoltà di revocare in ogni momento il lascito[^12],  *Malik* si spinge oltre e teorizza che la creazione di un *waqf* possa anche avere un carattere temporaneo fin dall'inizio, accettande quindi l'istituzione di fondazioni anche senza la caratteristica di perpetuità. L'atto di creazione di una fondazione non viene visto quindi come un vero e proprio passaggio di proprietà, ma piuttosto come un affidamento fiduciario di un bene le cui rendite vengono destinate ad uno scopo caritatevole.

Già i discepoli di *Abu Hanifa* contestarono questa concezione, sostenendo la tesi che il conferimento dei beni dovesse essere completo per poter essere considerato un *waqf*. Allineandosi alle interpetazioni *hanbalite* e *safi'ite*, anche *Abu Yusuf* e *Saybani* ritengono che la proprietà del *waqif* si estingua definitivamente, e venga trasmessa a Dio, solo le rendite e il godimento rimangono a disposizione del mondo terreno ma esclusivamente allo scopo di perseguire il bene dell'umanità. Da qui consegue che la fondazione non può che avere una caratteristica di eternità, essendo la *raqabe* definitivamente estinta nelle mani della divinità ed astratta dal mondo materiale. Gli unici diritti esigibili sui beni vincolati sono quelli legati al godimento delle rendito e al diritto di usufrutto da parte dei beneficiari. La dottrina giuridica elaborò numerose casistiche per affrontare eventi particolari, come la distruzione di un edificio, la perdita di valore di un bene o la cessazione di pubblica utilità, per permettere il trasferimento di *mawquf*[^13].

Sulla questione riguardante la tipologia di proprietà trasferita con la creazione di un *waqf*, M.Z. Abbasi riconosce due correnti di pensiero, entrambe derivate da un approccio basato sul *qayis*, e le riassume in questo modo:

>"La prima, e spesso citata, opinione è che la proprietà venga trasferita a Dio Onnipotente per il beneficio dell'umanità, come nel caso di una moschea. Ogni diritto del fondatore cessa sulla proprietà divenuta *waqf*, come quando uno schiavo liberato non è più di proprietà del suo padrone. La seconda opinione ritiene che non vi sia nessun passagio di proprietà, questa viene invece "confiscata" "bloccata" e il proprietario non perde la titolarità; piuttosto il suo diritto all'alienazione del bene viene limitato per legge. In supporto a questa tesi viene fatto riferimento analogico con la *Umm al-Walad*, la donna schiava che, partorendo il figlio del suo padrone non può più essere venduta e viene liberata alla morte di questi. La proprietà vincolata viene quindi paragonata alla *Umm al-Walad*, rimane proprietà del fondatore ma non può essere ceduta, ereditata o venduta. Questa opinione è anche supportata dalla tradizione del Profeta quando rispose ad 'Umar che gli chiese consiglio su come utilizzare al meglio le sue proprietà. Il Profeta gli consigliò '*habis al-asl wa sabil al-thamara*' (Vincola la parte materiale, dona l'usufrutto)"[^69]


### La *waqfiyya*

Vero è che la relazione tra *waqif* e *waqf* non si esaurisce con la creazione di questa. Sotto vari aspetti anzi, il fondatore ha molto più potere decisionale e libertà di azione che un proprietario. Tramite la *waqfiyya* infatti, vengono rese dichiarazioni riguardanti la gestione dei beni vincolati e la ripartizione dei frutti, vi è inoltre indicato chi sarà deputato ad essere il fiduciario della fondazione e quali compensi riceverà per la sua opera. Spesso questa posizione veniva conferita ad un membro della famiglia del *waqif* o a suoi discendenti, garantendo così il pieno controllo perpetuo sulle proprietà; anche quando non vi era indicato esplicitamente un *mutawalli*, ed era quindi nominato dal *qadi*, questi era sovente scelto tra i famigliari del fondatore.

Il rispetto dei precetti inclusi nell'atto istitutivo poi venne rivestito di una autorità religiosa in virtù dello scopo pio come fine ultimo della *waqf*; vi è anche un *hadit* del Profeta, spesso citato per legittimare la necessità di seguire pedissequamente le indicazioni enunciate dal fondatore all'atto di istituzione: "Le clausole stipulate dai Musulmani devono essere rispettate, a meno che non siano clausole che permettano ciò che è illecito o probiscano ciò che è lecito"[^70]. L'origine di questo *hadit* può essere rintracciata nel seguente versetto coranico:

>"Se qualcuno, ascoltato il testamento, lo altererà, la colpa ricadrà sui contraffattori, perchè Dio ascolta e sa. Ma chi teme che il testatore abbia commesso un'ingiustizia o un'iniquità e mette concordia fra gli eredi, non commette peccato, perchè Dio è perdonatore e misericordioso."[^71]

Anche se il riferimento è alle norme testamentarie, viene spesso utilizzato come analogia per difendere l'obbligo di rispettare le condizioni enunciate nella *waqfiyya*. Da questo obbligo di seguire pedissequamente i precetti contenuti negli atti istitutivi, ne consegue che questi dovessero essere enunciati in un linguaggio chiaro che desse poco spazio a libere interpretazioni successive e prevedendo il maggior numero di casistiche che si sarebbero potute presentare in futuro; il rischio infatti poteva essere di vedere inficiata la costituzione stessa del *waqf* se gli intenti fossero giudicati troppo poco discernibili da un giudice; un'altra possibilità era quella di vedere commissariata (o addirittura estinta) una fondazione i cui beneficiari o amministratori non fossero chiaramente indicati al momento della istituzione[^14].

In teoria la *waqfiyya* dovrebbe essere redatta o declamata al cospetto di due testimoni, nella pratica venne prevista la possibilità di registrare
gli atti al cospetto di un *qadi* che fungeva sia da testimone che da giudice sulla validità delle condizioni poste alla fondazione. La dichiarazione poteva essere decretata come esaustiva ed esplicita (*sarih*) o ambigua e indiretta (*kinaya*), in quest'ultimo caso si riteneva necessaria una ulteriore chiarificazione da parte del fondatore, se possibile, altrimenti venivano utilizzati elementi circostanziali per cercare di inferire e dedurre gli effettivi intenti del *waqif*. Una volta analizzata la dichiarazione resa, il giudice valutava i precetti e le caratteristiche del *waqf* ed esprimeva un giudizio sostanziale sulla validità della stessa, questa volta da un punto di vista normativo del *fiqh*. Le indicazioni rese dal fondatore venivani quindi categorizzate in tre tipologie: *sahih*, valide, quindi da seguire pedissequamente; *batil*, non valide e invalidanti, in questo caso il *waqif* aveva incluso condizioni che comportano la nullità dell'atto costitutivo come ad esempio la possibilità di vendere i beni vincolati a suo beneficio o a quello del *mutawalli*, la condizionalità della fondazione ad un evento particolare, o la sovvenzione di atti considerati illegali. Un caso particolare è quello dell'istituzione di un *waqf* temporaneo, tutte le scuole giuridiche considerano questo tipo di atto nullo ad eccezione di quella *Malikita* che lo ammette senza nessuna particolare riserva. In questi casi il giudice sentenzia come non valida la costituzione stessa della fondazione in quanto non conforme alla legge. L'ultima categoria è quella delle condizioni non valide ma annullabili, *fasid*, ovvero condizione reputate contro la legge ma non così gravi da inficiare l'atto nella sua totalità, questi precetti vengono quindi annullati e non ammessi nella *waqfiyya*.

### Il concetto di perpetuità e la estizione di un *waqf*

Anche su questo punto non vi è uniformità di intepretazione da parte delle scuole giuridiche, in generale comunque tutte accettano che un *waqf*, per quanto creato allo scopo di fornire un servizio perpetuo, possa in realtà estinguersi. Questa possibilità è soggetta a varie eventualità non dipendenti dalla fondazione stessa ma piuttosto dalle condizioni e dagli scopi esplicitati dal suo fondatore. Solo in rari casi è ammessa l'estinzione intenzionale da parte del *waqif*[^22]. La dissoluzione di una fondazione è invece automatica se il fondatore commette reato di apostasia, in quanto non solo punibile con la pena di morte ma escluso dalla comunità dei musulmani e non più in grado di esercitare i suoi diritti di persona fisica.

Nel caso che la proprietà vincolata venga completamente distrutta o resa inutilizzabile da eventi calamitosi o sconvolgimenti sociopolitici, la fondazione non è più in grado di autosostentarsi venendo a mancare le rendite preposte. In questo caso l'opinione più diffusa segue l'interpretazione di *Saybani* che sostiene la riconsegna dei beni agli eredi del fondatore e la cessazione della fondazione. Secondo altre opinioni giuridiche questo caso sarebbe da assimilare per analogia a quello in cui un *waqf* perda la sua effettiva utilità o il suo scopo si estingua: se ad esempio è stabilita una fondazione allo scopo di finanziare i servizi di una moschea, ma col tempo il villaggio in cui si trova viene abbandonato, si dice che lo scopo del *waqf* sia esaurito. La stessa situazione si presenta se i beneficiari vengono indicati come una categoria ben specifica dei discendenti del fondatore e questi si estinguano. Per questi casi si ritiene che sia conveniente e conforme rispettare i desideri del fondatore nella modalità più simile a come da lui enunciato, viene quindi marginalmente modificato lo scopo o i beneficiari della fondazione; potrebbero questi divenire i poveri in generale, o i discendenti più poveri del *waqif*, nel caso di uno scopo esaurito per motivi urbanistici o demografici (come nel caso del villaggio abbandonato) si provvede solitamente a rispettare lo scopo ma viene cambiata la struttura destinataria delle rendite, conferendole ad esempio, ad una moschea o ad un ospedale operanti in un vllaggio nelle vicinanze e ancora abitato.

## Gli elementi essenziali


**Al-waqif**, il fondatore

Si tratta di colui che dichiara la sua intenzione (*niyya*) di dedicare permanentemente alcune delle sue proprietà ad uno scopo espresso nell'atto istitutivo della fondazione (*waqfiyye*). Deve essere una persona fisica in grado di agire secondo i dettami del fiqh, ovvero di età adulta, in grado di intendere e di volere[^15], capace di amministrare i propri beni (*rasid*), non essere sotto accusa di insolvenza o bancarotta e di non essere uno schiavo. Nel caso il fondatore sia in punto di morte la fondazione viene considerata come parte di una richiesta testamentaria, seguendo quindi i dettami del diritto successorio. Non è invece richiesta come condizione quella di essere Musulmano, vengono reputate valide anche *waqf* fondate da un *dhimmi* purchè gli scopi siano considerati pii dalla sua religione.

**Qurba**, lo scopo pio

Lo scopo ultimo prefisso alla fondazione ed anche quello che legittima la *pietas* della stessa; comprende sia gli obblighi religiosi da rispettare che le opere di bene da realizzare nella pratica, siano esse di carità o di pubblica utilità.

**Mawquf 'alayh**, i beneficiari

I soggetti di diritto sono coloro che godranno delle rendite generate dai beni vincolati. Possono essere sia persone specifiche (ad esempio il figlio del fondatore e i suoi discendenti[^16]) che categorie di persone (i poveri, i pellegrini ecc.)[^17]. Se, come beneficiari, vengono indicate delle opere di pubblica utilità queste vengono considerate a favore delle comunità che ne traggano beneficio, come ad esempio gli abitanti del villaggio dove viene costruita una moschea o un ospedale. In base alla tipologia di beneficiari si realizza il distinguo principale tra *waqf khayri* e *waqf ahli*. Esistono *waqf* che prevedono come beneficiari più categorie di persone, ad esempio metà delle rendite vengono divise tra i famigliari più stretti e la restante metà viene donata ai poveri del quartiere.

Un'altra possibilità è ordinare i destinatari per classi successive, questo avviene in particolare, quando il fondatore dichiara che le rendite siano distribuite ai suoi discendenti su base generazionale; fino a che tutti i membri di una generazione aventi diritto sono in vita quelli della successiva non possono subentrare nella ripartizione. Spesso in questo tipo di dichiarazione viene inclusa come ultima categoria di aventi diritto i poveri della comunità; secondo la dottrina giuridica di *Abu Yusuf* (ma anche *Malik* e *Safi'i*) questo avviene anche se la clausola non è esplicitata, in quanto la natura stessa della fondazione prevede che in caso di assenza di beneficiari le rendite vengano destinate agli indigenti.

Clausola fondamentale per la validità del *waqf* era la possibilità da parte dei beneficiari di avere proprietà o beni personali, erano quindi esclusi gli schiavi e gli infedeli (*kuffar*) ma anche i discendenti non ancora nati: una fondazione il cui primo beneficiario designato non è ancora in essere veniva considerata nulla[^18].

**Mutawalli**, amministratore, fiduciario

L'amministratore o fiduciario è colui che si occupa della supervisione e dell'amministrazione della fondazione nel rispetto dei precetti enunciati nella *waqfiyya*. Ha il compito di rendere o mantenere remunerative le proprietà, di presiedere alla fornitura dei servizi previsti dal fondatore e di redistrbuire gli utili tra gli aventi diritto. Una delle mansioni più importanti, visto il carattere di eternità del *waqf*, riguarda il restauro conservativo degli edifici; le spese effettuate per questo scopo sono detratte dalle rendite prima che esse siano redistribuite onde evitare la negligenza nelle opere di manutenzione[^19]. Agisce sotto la supervisione di un *qadi* ed il suo operato è sottoposto ad un compenso corrisposto dalla *waqf*; in caso il *mutawalli* si dimostri non degno di fiducia o di palese incompetenza può essere rimosso o affiancato da un funzionario nominato da un giudice. Il fiduciario, in qualità di amministratore, deve essere una persona nel pieno delle capacità giuridiche ed essere considerato persona di elevata caratura morale e in grado di disporre del proprio patrimonio. Oltre a questi requisiti essenziali il fondatore poteva esplicitarne ulteriori in modo da riservare la carica a persone a lui vicine, come parenti e discendenti, preservando il controllo effettivo sui beni vincolati oltre che sulle rendite.

Nel caso, piuttosto raro, in cui il *waqif* non abbia designato un *mutawalli* o in cui non sia possibile nominare nessuno avente le caratteristiche richieste nella *wakfiyya*, è di norma il *qadi* che si occupa direttamente della gestione o di incaricare una persona di fiducia a ricoprire il ruolo. Secondo la scuola *hanbalita* e quella *malikita* è anche prevista la possibilità che i beneficiari, qualora siano in numero limitato e identificabili, possano formare una specie di consiglio di amministrazione.


**Mawquf** i beni vincolati

Secondo l'*Encyclopaedia Islamica* vi sono dei requisiti generali affinchè dei beni possano essere vincolati:

>"(1) people have control over them (hence not a fish in the sea or a runaway slave); (2) their use is lawful (hence not musical instruments or objects used for worhip in other religions, such as crucifixes, nor impure goods like wine and pork); (3) they are not otherwise excluded from legal traffic (hence not public domains; *waqf* property or an *umm walad*)"[^72]

Nel discorso giuridico di *Abu Hanifa* i beni assoggettati ad un *waqf* devono essere inamovibili (quindi solo terreni ed edifici), in pieno possesso del fondatore (si escludono quindi beni di cui entrerà in possesso in futuro, come eredità, o crediti nei confronti di terzi), devono inoltre essere identificabili ed enunciabili inequivocabilmente [^10] in quanto è strettamente necessario includerli nella *waqfiyya*. Nella dottrina *hanbalita* e *safi'ita* è prevista la possibilità di dedicare ad una fondazione qualsiasi tipo di bene che non si esaurisca con l'usura, ovvero che sia potenzialmente in grado di rispettare il criterio di perpetuità. In origine erano quindi considerate invalide le fondazioni il cui *mawquf* fosse in beni deperibili o in denaro; durante il periodo Ottomano sempre più spesso vennero istituiti *waqf* con queste caratteristiche, tanto che la dottrina islamica dell'epoca (nella figura del *shaykh al-islam* che emise una *fatwa* a proposito) la considerò pratica accettata. D'altronde già nella scuola *hanafita*, secondo l'opinione di *Saybani*, era permessa una fondazione i cui proventi derivassero da beni mobili se la prassi tradizionale del luogo lo prevedeva[^73]. Il fatto che le rendite generate fossero di tipo speculativo, formalmente proibito dalla legge coranica sugli interessi finanziari, portò ad elaborare degli *hiyal* (espedienti giuridici) che giustificassero questa prassi:

>"Per soddisfare questo bisogno, osservando contemporaneamente la probizione religiosa, vennero elaborati un gran numero di espedienti. Uno di questi consisteva nell'acquisto da parte del creditore di qualche oggetto di proprietà del debitore per contanti e nel riacquisto immediato da parte del debitore dello stesso oggetto per somma maggiore, quindi comprensiva di interessi, pagabile a termine[^20]."

Non era raro che allo scopo di provvedere al mantenimento di strutture imponenti come complessi comprendenti moschee, ospedali e ospizi fossero sottoposti a vincolo interi villaggi o mercati. Una eventualità che si poteva verificare era quella che queste proprietà perdessero valore nel tempo e non fossero più in grado di generare una rendita sufficiente al sostentamento del *waqf*, fosse questo per danneggiamento da calamità naturale o per mutamenti di tipo socioeconomico. Era prevista, in questi casi, la possibilità di scambiare le proprietà divenute inutili per denaro o per altri beni fruttiferi che garantissero il funzionamento della fondazione[^21]. Se invece l'utilità della fondazione stessa veniva a mancare, come ad esempio il mantenimento di una moschea in un villaggio abbandonato, l'opinione più diffusa era di dedicare le rendite del *waqf* al sostentamento di servizi di una stessa tipologia in contesti in cui questi fossero fruibili, mantenendo così lo scopo perpetuo della fondazione.


