# Breve introduzione alla storia del diritto Musulmano 

## *Jahiliyya*: il periodo pre-Islamico

Si può sostenere, senza suscitare particolari controversie, che già in epoca preislamica la città della Mecca ricoprisse un ruolo di primo piano nella Penisola Arabica. Sede dell'importante santuario della *ka'ba* eretto in prossimità della fonte di zamzam e meta di pellegrinaggio da parte delle tribù arabe, divenne anche punto di transito principale del commercio dell'incenso grazie all'influenza della tribù dei *Qurayş*. Questi sono considerati i fattori principali nell'ascesa della città che divenne il centro più ricco e più rispettato dal punto di vista religioso dell'Arabia centrale agli albori dell'Islam. La seconda città sacra dell'Islam, Yatrib successivamente denominata Medina, si sosteneva principalmente grazie all'attività agricola; essa presentava quindi anche una differente struttura urbanistica costituita da castelli e masserie sparsi attorno all'oasi e ai campi e frutteti che da essa si propagavano.

Di conseguenza, anche il tipo di organizzazione sociale rifletteva queste due opposte economie: se alla Mecca le necessità di convivenza e di sfruttamento del commercio avevano spinto alla creazione di un consiglio cittadino composto da membri dei vari clan e la creazione di cariche preposte al controllo del pellegrinaggio, a Medina ritroviamo una situazione più conflittuale e frammentata che lascia supporre la sola presenza di una forma di diritto agricolo comune alle varie tribù.

Dal punto di vista politico-organizzativo la figura principale riconosciuta come capo tribù era definita sayyid (oratore, parlatore),  si occupava di mantenere la pace sociale dirimendo i dissidi che potevano sorgere all'interno della comunità e fungeva anche da rappresentante degli interessi della tribù nei confronti dei rapporti con  quelle vicine. La carica non era ereditaria e non aveva un effettivo potere coercitivo nè "legislativo"; quest'ultimo infatti, spettava al consiglio dei notabili (maglis) composto dai rappresentanti delle famiglie di più alto lignaggio. Anche la guida della tribù in guerra non era necessariamente appannaggio del sayyid ma poteva essere conferita ad una seconda persona, il titolo di condottiero ra'is veniva attribuito a colui che era investito di questo compito, solitamente temporaneo e passibile di destituzione in caso di manifesta incapacità.

Una figura di estrema importanza, vista anche la sua continuità nel periodo Islamico, fu quella del giudice (hakam); egli si occupava dell'arbitrato (tahkim) delle dispute. Si trattava di una figura deputata appositamente alla risoluzione di una contesa in ambito privato; le parti che non riuscivano a trovare un'intesa si rivolgevano volontariamente ad un terzo soggetto imparziale per ricevere una possibile soluzione a cui  entrambe  si impegnavano,  teoricamente,  ad accettare. La "sentenza" emessa tuttavia, per quanto definitiva, non aveva potere esecutivo in quanto l'autorità dell'hakam non era di tipo giuridico ma sociale ed attribuita dalle stesse parti in causa. Nonostante questa posizione di giudice "informale" la figura ebbe un notevole successo tanto che divenne norma nominare un hakam allo scopo di dirimere le dispute che si sarebbero potute verificare durante le fiere; le sentenze da esso promulgate divennero di fatto consuetudini normative (sunna o adab) ponendo le fondamenta quindi per la formazione di un diritto a base consuetudinaria in grado di riprodursi ed estendersi e a coprire ambiti sempre più ampi.

## L'innovazione del periodo Medinese

In seguito all'egira il ruolo di Muhammad muta radicalmente andando ad affiancare a quello di hakam e di Profeta anche quello di legislatore. Con ciò proponendo un nuovo tipo di vincolo che precede per importanza quello tribale; la sua figura diviene quella di capo indiscusso della comunità di fedeli che si pone alla base dell'ordinamento sociale da lui proposto. L'enfasi  si concentra su sè stesso definendosi come guida non soltanto in ambito etico-morale ma anche come colui che è l'arbitro per eccellenza in quanto unico conoscitore delle norme comportamentali in grado di garantire l'accesso al paradiso.

L'innovazione riguarda principalmente la sovrapposizione tra obblighi rituali e giuridici, da rispettare per condurre una vita di rettitudine, portando di  conseguenza  ad una forma sincretica tra il suo ruolo secolare di hakam e quello spirituale di profeta. Sovrapponendosi ad un diritto basato sulla tradizione e sulla discrezionalità dell'hakam, tramite la rivelazione Coranica, il profeta si preme di risolvere e normatizzare tutte quelle prassi che possono portare ad una disgregazione sociale e ad un acuirsi delle tensioni all'interno della comunità; l’innovazione insiste  particolarmente sugli obblighi morali e religiosi da seguire per mantenere la società coesa e procede a classificare determinati comportamenti come leciti, proibiti o pii.

Questa visione della pratica religiosa come forma di pacificazione sociale che riconosce quindi come le norme comportamentali anche al di fuori della sfera strettamente privata o religiosa siano in realtà parte integrante del messaggio rivelato, porta di conseguenza l'impossibilità di una coesistenza sotto lo stesso sistema di regole di comunità quelle di  religioni differenti. Si arriva quindi alla concezione che, affinchè la coesistenza pacifica sia possibile, il sistema normativo debba necessariamente essere differente per ogni comunità di fedeli: 

> "A ognuno di voi abbiamo assegnato una regola e una via, mentre, se Iddio avesse voluto, avrebbe fatto di voi una Comunità Unica, ma ciò non ha fatto per provarvi in quel che vi ha dato."[^62]

Viene così a consolidarsi il concetto di umma, ovvero di comunità formata da tutti i fedeli senza distinzione di sesso età o censo che riconoscono in Allah l'unico dio rivelato nel Corano tramite il suo unico profeta Muhammad.

## Morte del Profeta: fine della rivelazione e organizzazione amministrativa

Il periodo immediatamente successivo alla morte del profeta detto dei "Califfi ben diretti", fu così denominato poichè furono gli stessi compagni del profeta che si avvicendarono alla guida della umma; essi si limitarono comunque a mantenere in uso il sistema vigente applicando le pene coraniche solo quando necessario, rivolgendosi nella maggior parte dei casi al diritto consuetudinario e al tahkim. In questo periodo si procedette più che altro alla riorganizzazione amministrativa dei territori conquistati piuttosto che alla creazione di un sistema giuridico ben definito. Questa mancanza di normatizzazione fu sopperita da un sempre più marcato riferimento alla sunna come punto fermo alla base del pensiero giuridico; contemporaneamente, il termine perse l'accezione specifica di tradizione e divenne più ascrivibile al concetto di prassi, concetto che prevede una più facile inclusione di nuove norme. La marcata scissione tra normatizzazione etico-religiosa e pratica giuridica permise a numerosi elementi forestieri di entrare dentro la pratica comune per tutti gli ambiti non espressamente citati dal Corano e di essere successivamente accettati come sunna.

Un ulteriore elemento, determinante per le forme di inclusione di pratiche aliene alla cultura araba, fu la conversione all'Islam di notabili e persone di spicco nei territori conquistati che aspiravano a non perdere completamente la loro posizione privilegiata nella società; questi si fecero portatori di nozioni locali di varia natura ma, soprattutto, fu la loro l'esperienza nel campo amministrativo e giuridico che  si fece strada nell'ancora nascente giurisprudenza musulmana.

Durante il successivo periodo Omayyade (660-750 d.C.), il centro del mondo musulmano si spostò a Damasco dove la comunità dei fedeli venne organizzata in uno stato monarchico. Nonostante gli sforzi accentratori degli Omayyadi, si osservano tendenze particolaristiche, specialmente dovute alla diversità tra le varie provincie dell'impero unificate per la prima volta sotto un unico monarca. Loro scopo principale fu quello di organizzare un sistema organico della raccolta delle imposte e dell'amministrazione pubblica, limitando il più possibile l'ingerenza nel sistema penale, e anche quando un intervento fosse necessario, questo si limitava ad un’azione rivolta alla conservazione della coesione tra le varie tribù facenti parte della umma. Di notevole rilevanza furono le decisioni relative alla nomina dei primi giudici islamici (qadi)e dei funzionari amministrativi nonchè all'imposizione dell'arabo nella documentazione ufficiale. Anche il conio della prima moneta ufficiale fu opera Omayyade: il dinar, moneta d'oro del peso di 4,25 grammi e il dirham d'argento, corrispondente a sette decimi del dinar, sostituirono le monete sasanidi e bizantine nella circolazione corrente.

Sempre in questo periodo si propose per la prima volta il problema della tassazione fondiaria e del riconoscimento dello status di mawali. Questo termine, derivato da wala indicante un vincolo di tipo clientelare, venne ad evidenziare quegli individui che si convertirono all'Islam allo scopo di ottenere protezione dai vincitori. Quando i locali non convertiti mantenevano la conduzione delle terre in loro possesso prima della conquista, venivano tassati con il harag;  questa tassazione era riservata per l'appunto ai non musulmani che erano invece soggetti a zakat, la decima sulla proprietà fondiara, complessivamente di importo inferiore. Tale situazione stimolò numerose conversioni allo scopo sia di mantenere una precedente condizione privilegiata sia di pagare meno imposte ma esse ebbero una duplice conseguenza: la necessità di aggiornare il codice di tassazione fondiaria e la proibizione di abbandonare i fondi agricoli[^63]. Per limitare il calo di imposte pagate al tesoro fu altresì stabilito che le proprietà fondiarie fossero sempre soggette ad harag a prescindere da chi fosse il proprietario, mentre le persone fisiche vennero tassate diversamente a seconda della confessione religiosa: zakat per i musulmani e gizya per i non convertiti; questa riforma fu però portata a compimento nel susseguente periodo abbaside.

Possiamo sostenere che non è difendibile la tesi che afferma che nei primi secoli successivi la morte del Profeta,  si fosse già formata una dottrina giuridica islamica  sulle basi coraniche. Questo periodo, che potremmo definire intermedio tra la rivelazione coranica e la formazione delle scuole giuridiche islamiche di cui parleremo in seguito, fu, di fatto, un momento di sincretismo tra forme giuridiche preesistenti nei territori conquistati e la sunna araba. Tali pratiche furono assorbite dalla cultura araba anche quando in diretto contrasto con le prescrizioni del Corano, come ad esempio avvenne nel caso delle fonti testamentarie orali, deprecate negli scritti del Profeta ma di fatto accettate in sede giudiziaria. Un altro esempio, e forse uno dei più eclatanti, è il waqf oggetto di questa tesi e di cui approfondiremo l'origine e la definizione nella dottrina islamica nei capitoli successivi. Ancora di notevole rilievo è "la costruzione giuridica del contratto di igara in cui, seguendo il modello della locatio conductio romana, le tre transazioni in origine separate di kira (corrispondente a l.c. rei), igara vera e propria (corrispondente a l.c. operarum) e gul (corrispondente a l.c. operis) furono messe insieme"[^64]. Ovviamente, l’ accorpamento di pratiche contrastanti non avvenne in tutti gli ambiti ed in un'ottica acritica, in particolare, i precetti coranici riguardo le successioni testamentarie e non e le pene per i reati considerati più gravi come l'apostasia, vennero sostanzialmente rispettati.

Questo corpus multiforme e ancora non canonizzato in un'unica normativa comune a tutto l'impero formò il nucleo originale del fiqh (comprensione); il termine venne ad indicare la scienza giuridica islamica vera e propria con le sue fonti e le sue pratiche di ragionamento logico. In questa fase ancora embrionale tuttavia, gli strumenti a disposizione dei legislatori non permettevano di discriminare efficacemente tra sunna accettabile e sunna deprecabile. Pertanto, si assistette ad un processo di accorpamento e di susseguente trasformazione o rigetto di pratiche considerate non conformi o non assimilabili in toto. Se consideriamo che questo processo avvenne in parallelo e su base regionale e, vista l'estensione dei territori conquistati, possiamo immaginare la magnitudine di questo fenomeno di frazionamento e la complicazione della disciplina giuridica durante il periodo Omayyade e Abbaside.
La necessità di operare una selezione, ma anche e soprattutto una giustificazione religiosa delle pratiche giuridico amministrative in voga in tutto l'impero, spinse numerosi eruditi a confrontarsi con il suddetto corpus allo scopo di creare un tutt'uno organico con la rivelazione coranica, che fosse quindi moralmente ed eticamente accettabile dalla umma.

## La nascita delle prime scuole giuridiche 

Come già accennato, le origini della scienza giuridica islamica sono da ricercare nella pratica più o meno informale di assemblee di eruditi che si riunivano allo scopo di analizzare le attività correnti nella città o regione da questi abitata. La non ufficialità e la mancanza di una vera e propria organizzazione transregionale di queste assemblee, portò pertanto, ad uno sviluppo e a percorsi paralleli di ragionamento. A ciò, bisogna aggiungere che, essendo le basi di partenza differenziate tra loro per l'appunto su base regionale se non addirittura cittadina, non vi è nessuna sorpresa nel constatare che anche le soluzioni da esse proposte presentavano numerose differenze. La divergenza di risultati venne in seguito definita come ihtilaf e, per quanto acuita dalle suddette contingenze, fu anche nella realtà, limitata da due importanti fattori: lo scopo comune di queste assemblee informali  di normatizzare i comportamenti e le pratiche correnti ai precetti coranici e agli ideali della rivelazione del Profeta; inoltre, furono  pochi i centri propulsori di questo fenomeno, in ordine di importanza e di rilevanza documentaria si tratta di Iraq, Higaz e Siria.

Importante caratteristica di queste scuole ancora in forma embrionale fu la capacità di distaccarsi dalla pura elucubrazione religiosa del Corano per elaborare pratiche applicabili dal punto di vista giuridico e amministrativo  anche se pur sempre basate sulle norme religiose coraniche; con ciò, si andava estendendo la sfera di azione degli scritti del Profeta anche in ambiti sui quali questi non si era espresso direttamente. I ragionamenti deduttivi si basavano su alcuni strumenti e principi fondamentali; in particolare, si fece ampio ricorso a due tipologie di ragionamento consistenti la prima, nel ra'y o opinione personale e la seconda, nel principio di analogia. Questi rudimentali approcci permisero di definire la "tradizione vivente della scuola" composta dalla "sunna o prassi ('amal) e precedente ben stabilito (sunna madiya) o principio antico (amr qadim)".

Questa idealizzazione e astrazione del valore intrinseco del ragionamento di una particolare scuola venne canonizzato nel concetto di igma' al-a' imma, ovvero di consenso dei dotti. Di pari passo con la formazione in pianta sempre più stabile di specialisti dediti allo studio della scienza giuridica, si consolidò una pratica non più accessibile dalla persona comune, riservando quindi agli studiosi la titolarità di interpretare e giudicare la prassi allo scopo di estendere la sunna. La tradizione vivente di una scuola si fondava quindi, sul consenso degli eruditi che ne facevano parte, su determinati argomenti, dando così una autorità maggiore al risultato raggiunto. Di rilevante importanza il "salto" teorico compiuto con questa elaborazione: la igma' al-a' imma è infatti, nettamente differente da igma' al-umma, ovvero il consenso della comunità. Quest'ultima viene considerata infallibile in virtù di un hadit del Profeta che recitava: "La mia comunità non si troverà mai d'accordo su di un errore", nella pratica essa è tuttavia difficilmente realizzabile, molto più efficace e produttiva è invece la igma' al-a' imma che riguarda, per l'appunto, solo i dotti di una determinata scuola anche se non ha una vera base ascrivibile ai detti del Profeta.

L'elaborazione teorica volta a legittimare le idee di una scuola fu dapprima applicata in maniera anonima, ovvero riferendosi ai dotti in senso generico; col tempo però, fu necessario dare una maggior autorità a questa sunna. Inizialmente, il risultato fu raggiunto ascrivendo la tradizione vivente di una scuola ad un padre fondatore cui venne attribuita la formazione dei punti principe della dottrina e a lui i dotti contemporanei facevano riferimento per garantire l'autorità della propria opera. Successivamente, sorse la necessità di giustificare la validità delle opere anche di questi padri fondatori; necessità che portò in breve tempo alla formazione di un corpus a sè stante contenente quello che possiamo considerare come un albero genealogico della scuola stessa: il taqlid.  Tramite il taqlid si faceva risalire la dottrina tramandata da ciascun eponimo fino alla pratica dei Compagni del Profeta trasmessa per conoscenza ed esperienza diretta. In questo modo, ciò che prima veniva definito genericamente sunna, divenne "sunna del Profeta" ottenendo quindi la legittimizzazione perfetta e la giustificazione della tradizione vivente di una scuola come erede diretta dell'insieme delle pratiche già in essere ai tempi del Profeta. 

Questa pratica di autolegitimizzazione fu applicata in maniera limitata dato il suo scarso valore dal punto di vista esegetico ampiamente criticato successivamente dai movimenti detti "tradizionalisti" e dai loro successori; i quali portarono invece, la pratica di legittimare le dottrine facendo riferimento agli atti ed ai detti del Profeta, alla raffinatezza ed al successo normativo alla base delle principali scuole giuridiche islamiche in vita ancora oggi.

Sorto nella seconda metà del II° secolo H. nella città di Medina, il movimento tradizionalista si contrappose all'insegnamento medio nelle scuole giuridiche, attaccando direttamente le fondamenta della loro legitimizzazione. Il rifiuto di accettare la "tradizione vivente" come discendente dagli insegnamenti del Profeta e il riconoscimento della preminenza degli hadit tramandati per via diretta da testimoni oculari o auricolari, furono i principali motivi di tale contrasto. Il  movimento fu però caratterizzato da scarsa coesione interpretativa, tanto che gli hadit promossi per contrastare le conclusioni delle scuole erano spesso in contrapposizione l'uno con l'altro;  inoltre, la dedizione alla ricostruzione "genealogica" dell'origine di un hadit, lasciò molto poco spazio alla riflessione logica e deduttiva offrendo quindi poche conclusioni valide dal punto di vista giuridico vero e proprio. I tradizionalisti, pur avendo lo stesso scopo alla base dell'origine delle scuole giuridiche, ovvero il subordinare la prassi consuetudinaria alla morale intrinseca agli scritti coranici, ebbero l'effetto di scardinare il sistema di legitimizzazione in uso e di spingere le scuole giuridiche a elaborare un sistema più preciso di riferimento all'origine dei loro insegnamenti. Un sistema considerato una legittimizzazione "all' indietro", ovvero, che giustifica una posizione della scuola ascrivendola alla prassi derivata dal compagno del profeta considerato il fondatore della scuola stessa; costretto a riformarsi in una forma più positiva (almeno nella teoria), procedendo in primis, alla ricostruzione di hadit e alla loro affidabilità per poi, su di questi, costruire ed estrapolare una pratica giuridica. Questa, nei fatti, non portò ad una trasformazione nelle posizioni "ufficiali" delle scuole, ma sicuramente, ad un più efficace approccio alle fonti giuridiche e di pratica di esegesi di queste ultime.


## Evoluzione delle scuole giuridiche e nascita della teoria classica 

Ripercorriamo qui, ora brevemente, le posizioni dei principali giuristi del periodo formativo del fiqh ( II° e III° sec. H.), la loro rispettiva influenza nell'evoluzione del ragionamento giuridico fino alla fondazione delle quattro scuole tuttora esistenti. Del Siriano al-Awza'i non abbiamo fonti dirette sopravvissute fino ai giorni nostri, la conoscenza della sua dottrina è basata sugli scritti di Abu Yusuf di Safi'i e di Tabari. Il suo pensiero rispecchia quello degli albori della scienza giuridica (nacque infatti alla fine del I° secolo H.) che sosteneva  la continuità della "tradizione vivente" dai tempi del Profeta e la legittimizzazione di essa da parte degli eruditi. Suo contemporaneo e dal pensiero molto simile fu Maliki ibn Anas, appartenente alla scuola di Medina. Egli sfruttò ampiamente il ra'y pur sottomettendolo alla "tradizione vivente" che,  secondo la sua posizione, corrispondeva alla sunna come pratica ininterrota dalla comunità musulmana dai tempi del Profeta e dai primi Califfi. Il suo pensiero risulta essere basato prevalentemente, sulla necessità di trovare soluzioni giuridico-religiose a problemi pratici; per questo giunse spesso a conclusioni logiche e molto pragmatiche. Sempre di questa generazione fu Ibn Abi Layla, esponente della scuola Irachena, ricoprì la carica di qadi nella città di Kufa; egli fece ampio uso di ra'y basandosi sulla consuetudine ed il senso comune; in questo senso esprime un pensiero forse un po' più arcaico di quello legato alla "tradizione vivente", risultando anche in una maggiore arbitrarietà, influente. In questo senso fu importante il suo ruolo di giudice che lo obbligava a confrontarsi quotidianamente con la necessità di trovare soluzioni pratiche ed applicabili a casi concreti. Contemporaneo, concittadino e contrapposto a Ibn Abi Layla fu Abu Hanifa, di professione tintore, e per questo meno legato al pragmatismo e alla sistematicità del primo. Egli può essere considerato come il teorico e organizzatore della scuola giuridica di Kufa. Fece sua la pratica della coesione logica nella dottrina giuridica e su questa idea basò il suo pensiero. I limiti maggiori della sua dottrina si trovano nella scarsa rilevanza data agli aspetti pratici legati alla normatizzazione della giurisprudenza, rimane comunque di alto livello il suo apporto all'astrazione del ragionamento logico allo scopo di raggiungere conclusioni più generaliste.

Della generazione successiva osserviamo la preminenza della scuola Medinese e di quella di Kufa a discapito dell'area Siriana. Discepolo di Abu Hanifa, Abu Yusuf fu qadi nella città di Kufa, la sua dottrina rimase molto legata all'approccio del maestro, fu molto più propenso ad utilizzare "tradizioni" nel suo pensiero rispetto ad Abu Hanifa ed ebbe una carriera di successo in campo amministrativo, contribuendo ad accrescere il prestigio della nascente scuola hanafita. Ulteriore esponente della scuola fu Muhammad as-Saybani, probabilmente il discepolo che più prestigio portò ad essa con i suoi scritti. Si accresce l'utilizzo di formule afferenti alla tradizione come elemento legittimizzatore delle sue conclusioni, anche se la tradizione cui fa riferimento rimane più un apparato teorico che un effettivo corpus di hadit. Rappresenta comunque probabilmente, il primo giurista a rifiutare sistematicamente il ricorso al ra'y e alla necessità di attenersi ad un maggiore rigore nel pensiero logico, al fine di limitare il più possibile l'arbitrarietà nell'interpretazione. Rimase fedele alla tradizione però nel fare riferimento esplicito, nei suoi scritti, ad Abu Hanifa come fonte primaria di ispirazione, autolegittimandosi nella classica forma delle scuole del periodo. Unico esponente della scuola medinese qui presentato, ma di estrema rilevanza visto il suo ruolo di "riformatore" del pensiero e della metodologia fu Muhammad ibn Idris al-Safi'i. 

Di poco posteriore ai precedenti studiosi, si caratterizzò fin da subito CHI?al-Safi'i?  , per il suo netto rifiuto all'utilizzo dell'opinione personale e per l'approccio molto rigido sul ragionamento logico ed analogico come unico possibile strumento di non discrezionalità. Fu inoltre promotore di un atteggiamento meno pragmatico della scienza giuridica, ritenendo che le questioni morali e legali dovessero andare di pari passo e non essere condizionate da problemi materiali legati alla loro codificazione. Questa astrazione dalla prassi quotidiana e dal pragmatismo amministrativo dei predecessori lo posero anche nella posizione di poter abbracciare le teorie dei tradizionalisti per quanto riguardava la necessità di rifarsi ai detti del Profeta quale fonte di legittimizzazione extra coranica. 

L'efficacia del suo pensiero nell'analisi della tradizione e nella deduzione logica si scontra però con la difficoltà di confutare tradizioni scolastiche in mancanza di hadit esplicitamente contrari ad esse[^86]. Una delle più importanti conseguenze del ritenere unica fonte del diritto extra coranica l'insieme degli hadit fu quella di bloccare lo sviluppo naturale delle scuole giuridiche nella loro pratica di "sunnizzare" pratiche contemporanee utilizzando il sistema di legittimizzazione a posteriori (o come detto in precedenza "all'indietro") finora ancora in auge.

QUI MANCA QUALCOSA...Ci ritroviamo di fronte alla contrapposizione tra igma' al-a' imma e igma' al-umma. Decretando come infondato il concetto di autorità del "consenso dei dotti" e accettando come unico artificio normativo solo il secondo, al-Safi'i si pone nella posizione di rifiutare tutto ciò che non è ascrivibile direttamente agli atti compiuti e alle parole pronunciate dal Profeta e tramandate dai suoi compagni. Tutto quello che viene canonizzato con l'artificio della buona condotta della comunità dei credenti viene quindi rifiutato a priori in quanto privo di fondamento. Anche quando vi fosse una eventuale discrepanza tra la sunna del Profeta ed il Corano, secondo al-Safi'i, si doveva procedere ad analizzare logicamente le divergenze ed ad interpretare il Libro alla luce della tradizione Profetica e non viceversa, in quanto questa era la realizzazione pratica, da parte di Muhammad, di quanto vi era scritto nel Corano.
Prima conseguenza di questo approccio fu l'impossibilità di sostenere il ra'y come strumento valido di produzione di giurisprudenza, l'unica forma accettabile erano la deduzione ed il ragionamento logico a partire dalla rivelazione Coranica e dagli atti del Profeta. Seconda conseguenza, fu l'insostenibilità della possibilità di canonizzare prassi tradizionali della comunità musulmana giustificandole con il consenso dei dotti; la preminenza degli atti delle parole del Profeta e del Corano venne quindi accettata come teoria giuridica dalle scuole posteriori.

A cavallo del II° e del III° secolo H. le scuole giuridiche, che finora si erano contraddistinte dalla città di provenienza, si identificarono sempre più nella figura di un maestro fondatore. In questo periodo venne elaborata quella che si può definire come la "teoria classica" della giurisprudenza islamica; questa, incorporando e rielaborando le teorie sviluppate da al-Safi'i, definì le quattro fonti del diritto consistenti nel Corano, nella sunna del Profeta (riconoscendo però anche la possibilità di includere forme tradizionali accettate dal consenso dei dotti), nel consenso dei dotti e nel ragionamento analogico. In misura minore, e dipendente dalla scuola, venne accettato anche l'utilizzo dell'opinione personale, anche se questa fu limitata alla formulazione di dottrine da parte dei fondatori della scuola stessa.

Al giorno d'oggi vi sono quattro scuole giuridiche sopravvissute, di queste possiamo dire che la scuola hanafita e quella malikita MAIUSCOLE? sono le più vicine al pensiero giuridico tradizionale poichè accettano l'utilizzo del ra'y soprattutto quando questo diviene funzionale alla tutela della coesione sociale e dell'interesse pubblico. Anche la igma' al-a' imma mantiene una certa rilevanza, pur rimanendo subordinata alla sunna del Profeta; la scuola Malikita inoltre, essendosi evoluta nella parte più occidentale del mondo musulmano (al-Magreb), assunse caratteristiche peculiari non condivise dalle altre scuole soprattutto per quanto riguarda la prassi giudiziaria, nella possibilità di ammettere che la consuetudine locale possa essere accettata anche se teoricamente in contrasto con i precetti della dottrina "ufficiale". La dottrina hanafita divenne quella riconosciuta ufficialmente dall'Impero Ottomano, ed è ancora seguita nella maggior parte delle ex provincie imperiali fino all'Asia Centrale e al Subcontinente Indiano. 

La scuola safi'ita, originata al Cairo, e fedele alle teorie di al-Safi'i si è diffusa soprattutto in Egitto meridionale e nel Corno d'Africa. Gli insegnamenti di Ibn Hanbal diedero origine all'omonima scuola di chiara matrice tradizionalista; caratteristica peculiare fu quella di rifiutare il ragionamento analogico e di concentrarsi sull'esegesi delle fonti per espandere il corpus degli hadit fino ad abbracciare il numero maggiore di casistiche possibile. Sul punto di scomparire nel XIV° secolo d.C. fu poi ripresa all'inizio del XX° secolo d.C. dal movimento wahhabita nato dall'alleanza tra Muhammad bin 'Adb al-Wahhab e Muhammad bin Sa'ud, futuro fondatore della dinastia Sa'ud, ora è la dottrina riconosciuta in Arabia Saudita.


